Merhabalar,

Öncelikle umarım iyisinizdir ve her şey yolundadır. Bizler yarın için çok heyecanlıyız!

Konferansla ilgili birkaç konuyu tekrar hatırlatmak amacıyla bu maili yazıyoruz. Taleplerinizi ve sunumları toplayabilmek için aşağıdaki formu oluşturmuştuk eğer halen yüklemediyseniz sunumlarınızı yüklemenizi rica ediyoruz. Sunumlarınızı hazırlarken dilerseniz Diva sunum şablonunu ekte bulabilirsiniz. Sunumlarınız eğer önceden özel olarak konuşup onaylamadıysak 35 dk olarak ayrıldı. Lütfen 30 dk sunum, 5 dk sorular ve 10 dk ara olacak şekilde hazırlığınızı yapın. Size ayrılan 35 dk sürenin sonunda bir sonraki konuşmacının hazırlanabilmesi için lütfen kişisel laptop ve diğer eşyalarınızı hızlıca toplayın.

Etkinlik çıkışı saat 21:00’de Asmalımescit’te konuşmacı ve görevlilerimiz için düzenleyeceğimiz akşam yemeğine katılımınızı eğer halen bildirmediyseniz bu formda bize bildirmenizi rica ediyoruz.

IPA Kampüs içerisinde şefimiz Cem Ekşi ve ekibi vegan, vejetaryen ve glutensiz yiyecek seçeneklerinin yanı sıra, soğuk çaylar, kahveler, kahvaltı, salatalar, sosis, meyve gibi seçenekler hazırladılar. Bunun yanı sıra Altınyıldız firması sizlere kefir ve kefirix ürünlerini ücretsiz dağıtıyor olacak.

IPA Kampüs Florya aile ve çocuklar için güvenli ve uygundur. Hayvan dostlarınızı da getirebilirsiniz. Çocuklar için alanda IBB Oyun Istanbul Aktivite Grubu sabah 10-12 arasında bir etkinlik düzenleyecektir, lütfen çocuğunuz/çocuk yakınlarınız ile gelmek istiyorsanız formda bunu belirtiniz. Aynı zamanda 8-13 yaş çocuklar için 2 oturumda Yapay Zeka atölyeleri düzenliyoruz. Uygun yaş grubu çocuklarınız/yakınlarınız varsa bu link üzerinden çocukları kaydedebilirsiniz.

Diva:Diva into AI Konferansı ile kapsayıcı bir etkinlik düzenlemeyi hedefledik. Bu kapsamda ele aldığımız bir konu da “erişilebilirlik”. Web sitemizdeki erişilebilirlik notlarımıza buradan erişebilirsiniz. Erişilebilir bir sunum yapmak için sizlere birkaç ipucu iletmek istiyoruz:

- Sunum öncesinde kendi fiziksel özelliklerinizi görme engelli katılımcılarımız için betimlemek. (Sarı saçlıyım, mavi çerçeveli gözlüklerim ve yeşil gözlerim var. Boyum ortalama, üstümde kırmızı kısa kollu bir tişört var. Genelde güler yüzlüyümdür gibi gibi)
- Sunumda bulunan görselleri betimlemek. (Konuşurken bahsedilmeyecek resim, grafik, gif, tablo gibi şeyleri okumak ve betimlemek. Kod görüntüsü paylaşılıyorsa kodu açıkça okumak ve anlatmak)
- Sunumda anlatırken bahsetmediğimiz veri/istatistik vb. materyalleri de sözlü olarak aktarmak. (Şu tabloda 15 adet LLM modeli listelendi, isimleri şunlar, özellikleri bunlar gibi)

Bu ipuçlarına dikkat ederek sunumunuzu gerçekleştirmenizi rica ediyoruz. Konferans bir yaz günü, açık bir alanda gerçekleşeceği için güneş kremlerinizi sürmenizi ve havadar kıyafetler ve rahat ayakkabılarla konferansa katılmanızı tavsiye ederiz. Kendinizi iyi hissetmemeniz durumunda lütfen Diva gönüllüleriyle iletişim kurmaktan çekinmeyin. Sunumunuzdan en az yarım saat önce mekanda olmanızı ve en az 15 dakika önce de sunum yapacağız salondaki görevliyle kontrolleri yapmanızı rica ediyoruz.

Sunumları canlı bir şekilde yayınlayacağız. Ardından kayıtları youtube kanalımıza yükleyeceğiz. Kayıt alınmasını istemiyorsanız lütfen formda belirtiniz. Sunumlarınızda davranış kurallarımıza dikkat ederek paylaşım yapmanızı rica ediyoruz. İçerik ve sözlü iletişim konularında davranış kurallarımızı baz alabilirsiniz. Etkinlik anında bir sorun yaşarsanız salon görevlimize durumu bildiriniz. Araba ile katılım sağlayacaksanız İPA Kampüs yakınlarındaki İBB İspark otoparkına bakabilirsiniz. Diğer ulaşım araçları ve mekana dair bilgileri websitemizde bulabilirsiniz.

Desteğiniz, ilginiz ve vaktiniz için çok teşekkür ederiz.

İyi çalışmalar.

Sevgiler.

